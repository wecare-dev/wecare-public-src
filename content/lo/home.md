# 5 ວິທີຮັບມືກັບໝູ່ທີ່ເປັນພະຍາດຊຶມເສົ້າ ແລ້ວເຮົາຈະຜ່ານມັນໄປນໍາກັນ!

ພະຍາດຊຶມເສົ້າຍັງຄົງເປັນບັນຫາທີ່ຫຼາຍຄົນບອກວ່າບໍ່ເຄີຍເຂົ້າໃຈ ອອກຂ່າວມາເທື່ອໃດກໍຈະມີຄົນທີ່ຮັບໄດ້ ແລະ ບໍ່ໄດ້ ແລ້ວທຸກຄົນເຄີຍຄິດບໍ່ວ່າຖ້າມື້ໜຶ່ງໝູ່ສະໜິດ ຫຼື ແຟນຂອງເຮົາເປັນພະຍາດຊຶມເສົ້າຂຶ້ນມາ ເຮົາຈະເຮັດແນວໃດ? ຕ້ອງຕີໂຕຫ່າງບໍ່ ຫຼື ຕ້ອງປະຕິບັດຕົວແນວໃດ. ເຊິ່ງຖ້າມີສະຖານະການດັ່ງກ່າວ ສິ່ງທີ່ຄວນປະຕິບັດແມ່ນ:

ບໍ່ຕ້ອງເອົາໃຈ ແຕ່ເຮັດໂຕຕາມສະບາຍກໍ່ພໍ
ເຫັນໝູ່ຊຶມໆເສົ້າໆ ເຮົາບໍ່ຕ້ອງເຖິງກັບເຂົ້າໄປອອຍ, ເອົາອົກເອົາໃຈ ຫຼື ເຮັດຫຍັງທີ່ເປັນພິເສດກໍ່ໄດ້; ແຮງຕາມໃຈ ຄົນທີ່ບໍ່ເຂົ້າໃຈກໍອາດຈະຂັດໃຈໄດ້ ໝູ່ເຮົາຈະແຮງຮູ້ສຶກບໍ່ດີເຂົ້າໄປອີກ. ສິ່ງທີ່ດີທີ່ສຸດຄື: ຢ່າເຮັດຄືໝູ່ເປັນຄົນປ່ວຍ ເພາະໝູ່ຈະຮູ້ສຶກວ່າຕົນເອງອ່ອນແອ ແລະ ເປັນພາລະຄົນອື່ນ, ຄວນທີ່ຈະເຮັດໂຕເຮຮາຕາມປົກກະຕິເປັນການດີທີ່ສຸດ.


ກົດດັນໄປກໍ່ບໍ່ຊ່ວຍຫຍັງ
ພໍຮູ້ວ່າໝູ່ເປັນພະຍາດຊຶມເສົ້າ ຫຼາຍຄົນເລີຍຢາກເຂົ້າມາຊ່ວຍ ດ້ວຍການເຈົ້າກີ້ເຈົ້າການ, ມາບົງການວ່າຕ້ອງເຮັດນັ້ນເຮັດນີ້, ໄປພົບຈິດຕະແພດ, ຕ້ອງບອກໃຫ້ພໍ່ແມ່ຮູ້ເດີ້. ແບບນີ້ຫ້າມເຮັດ, ຕັດສິນເຂົາແບບນັ້ນບໍ່ໄດ້ ມັນຈະຍິ່ງໄປກົດດັນ ແລະ ຈະເຮັດໃຫ້ຮູ້ສຶກອຶດອັດໄປລ້າໆ ເພາະຂະໜາດຄົນທົ່ວໄປບໍ່ໄດ້ຊຶມເສົ້າຍັງຮູ້ສຶກບໍ່ມັກ, ລອງປ່ຽນຈາກບັງຄັບໃຫ້ເຮັດສິ່ງຕ່າງໆມາເປັນນັ່ງລົງຂ້າງໆ ແລ້ວຢູ່ເປັນໝູ່ລາວໃນເວລາທີ່ອ່ອນແອກໍ່ພໍແລ້ວ.

ເວົ້າແຮງໆໄປກໍ່ບໍ່ມີປະໂຫຍດ
ຫຼີກລ່ຽງຄໍາເວົ້າປະຊົດປະຊັນ ຫຼື ຄໍາເວົ້າທີ່ເຮັດໃຫ້ເຂົາຮູ້ສຶກບໍ່ດີ ແລະ ບໍ່ມີຄ່າເຊັ່ນ: ເລື່ອງຊໍ່ານີ້ໜຶ່ງ, ດ໋ຽວກະເຊົາ, ຂ້າຕົວຕາຍມັນບາບ, ເຮັດຫຍັງໃຫ້ຄິດຮອດພໍ່ແມ່ແນ່ ຫຼື ການທີ່ຫຼາຍຄົນຄິດວ່າການເວົ້າຈາແຮງໆໃສ່ເປັນການກະຕຸ້ນເຕືອນສະຕິລາວໄດ້ ທີ່ຈິງບໍ່ແມ່ນ ອາດຈະແຮງອາການໜັກເຂົ້າໄປຕື່ມ. ລອງປ່ຽນມາເປັນຄໍາເວົ້າທີ່ເຮັດໃຫ້ເຂົາຮູ້ສຶກວ່າເຮົາເຂົ້າໃຈເຂົາດີກວ່າເຊັ່ນ: ມີຫຍັງລອງລົມກັນໄດ້, ເຮົາຢູ່ບ່ອນນີ້ ພ້ອມຍາມໃດເລົ່າມາໄດ້ສະເໝີ ແບບນີ້ດີກວ່າ.


ຢ່າຕັດສິນແທນໃຜ ເພາະບໍ່ມີວັນເຂົ້າໃຈຈຸດນັ້ນ
ຫຼາຍຄົນບໍ່ເຂົ້າໃຈ ເປັນຫຍັງໝູ່ຄືຮູ້ສຶກບໍ່ດີກັບອີ່ຫຍັງເລັກໆນ້ອຍໆ, ເສົ້າກັບອີ່ຫຍັງທີ່ບໍ່ເຂົ້າທ່າ. ແຕ່ສໍາລັບໝູ່ທີ່ເປັນພາວະຊຶມເສົ້າກໍ່ບໍ່ແປກເລີຍທີ່ຈະຄິດ ແລະ ຕັດສິນໃຈທີ່ບໍ່ຄືຄົນອື່ນ, ອະທິບາຍງ່າຍໆ ກໍ່ຄືກັບຄົນທີ່ເປັນພູມແພ້ ມີແຕ່ສໍາຜັດອາກາດເຢັນໜ້ອຍດຽວກໍ່ໄອ, ຈາມ ອາການໜັກກວ່າຄົນທົ່ວໄປແລ້ວ ຄືກັນກັບຄົນທີ່ເປັນພະຍາດຊຶມເສົ້າ ໃນເລື່ອງດຽວກັນ ຄົນທົ່ວໄປກໍ່ຄິດແບບໜຶ່ງ ໃນຂະນະທີ່ຄົນເປັນພະຍາດຊຶມເສົ້າກໍ່ຈະຄິດອີກແບບ. ເພາະສະນັ້ນ, ຢ່າເອົາຕົນເອງໄປຕັດສິນບັນຫາແທນໃຜ ມີແຕ່ຊ່ວຍຄິດ ແລະ ແນະນໍາແນວທາງໃຫ້ເຂົາເປັນທາງອອກໄປພ້ອມກັບເຂົາ ຫຼື ບາງຄັ້ງມີແຕ່ຮັບຟັງແລ້ວຕົບບ່າເບົາໆ ກອດເຂົາໂດຍບໍ່ຕ້ອງເວົ້າຫຍັງກໍ່ໄດ້ຊໍ່ານີ້ກໍເຂົ້າໃຈກັນແລ້ວ. 

ຮູ້ບໍ່ ພະຍາດນີ້ຮັກສາໄດ້ ແຕ່ຢ່າໃຈຮ້ອນ
ສໍາລັບໝູ່ທີ່ກໍາລັງປົວ ກໍ່ຢ່າຟ້າວຮີບຮ້ອນກະວ່າຫາຈິດຕະແພດແລ້ວຈະເຊົາເລີຍ, ກິນຢາແລ້ວຕ້ອງດີຂຶ້ນ ເພາະມັນຕ້ອງໃຊ້ເວລາ, ບໍ່ຕ້ອງຫງຸດຫງິດວ່າເປັນຫຍັງບໍ່ເຊົາຈັກເທື່ອມັນຈະຄ່ອຍໆດີຂຶ້ນເອງ.


ແປໂດຍ: ນາງ ກິ່ງສະດາ ແກ້ວມະນີວົງ
[ແຫຼ່ງທີ່ມາ](https://today.line.me/th/v2/article/7EZGwZ)
